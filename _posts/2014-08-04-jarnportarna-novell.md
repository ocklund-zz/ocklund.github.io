---
title: Järnportarna (novell)
layout: post
---
## Järnportarna (novell)
<img src="/images/iron_gates.jpg" class="shadow img-center" />
Estebans mage morrar. Han tittar sig omkring i tunnelbanevagnen så mycket som hans munkjackas huva tillåter. Ingen av de andra i vagnen gör en min av att ha hört något. Det hindrar knappast Esteban att känna sig som en fattig jävel som inte har råd att äta sig mätt. “Jag ska komma ihåg såna här dagar när jag brejkar”, tänker han och sträcker på sig. Han ska bli större än Banksy. Någon dag. Sitta och skratta i en takvåning i New York medan konsthandlarna slåss om hans gatukonst. I natt ska bli första steget mot hans mål. Ett par enorma portar till en tunnel i Årstadal i Stockholm ska få känna på hans grymma graffiti. Plötsligt slocknar allt ljus i vagnen. Tåget har tappat kontakten med elskenan, vilket är ganska vanligt i de här gamla vagnarna. En blå elektrisk båge lyser sedan oväntat upp som en blixt inne i tunneln. Upplysta av det blå ljuset tycks alla passagerarna i vagnen stirra på honom med tomma ögonvitor. Esteban känner en kall hand krama hans hjärta. Han hinner bara flämta till så är strömmen tillbaka i vagnen. Allt är som vanligt. Alla är upptagna med sitt; kolla mobilen, sova mot fönstret. Esteban försöker blinka bort bilden på näthinnan. “Va fan skärp dig”, viskar han till sig själv. Det måste vara nerverna för nattens graffitiräd som tjuvstartat. Han tar fram en skiss på sitt “piece” som han noggrant tecknat på ett papper. Det hjälper honom att fokusera.

Från Liljeholmens tunnelbanestation kan man följa spårvägens räls fram till en diskret spårväxel i Årstadal. Om den aktiveras leder den in vagnar till ett övergivet område för vagnunderhåll. En 50 meter lång och sex meter hög traverskran hukar över Esteban där han går vid den övervuxna rälsen. Gripklorna för att lyfta vagnar avtecknar sig svarta mot augustikvällens rosa skymning. Växtligheten tilltar efterhand och är märkligt orörd så nära ett bostadsområde. Tydligen inget favoritområde för barn som annars brukar förvandla närliggande natur till pinnar och kojor. Bergväggen där spåret går in i en tunnel börjar resa sig högt framför Esteban där han går. De sprängde bort mycket berg när tunneln byggdes och på hans högra sida är redan bergväggen sju meter hög. Här. Esteban stannar framför en bred klippskreva som leder in till en parallel tunnel i berget. Skrevan är som en kanjon på 100 meter som avslutas av två stora järnportar i bergsväggen. Kanske skulle rälsen ha gått där från början. Stötte de på något problem och flyttade tågtunneln längre bort? Vem vet. Järnportarna är en legendarisk måltavla i graffitikretsar, men ingen verkar ha lyckats attackera dem. Det pratas alltid om patrullerande vakter och folk som rastar hundar i parken ovanpå berget. I kväll verkar allt tyst. Inte ens en fågel som varnar i buskarna om den mörka gestalten som går genom kanjonen.

Spänningen har gett honom huvudvärk. Det hörs ett lågt surrande, som en gigantisk humla. Men så fort Esteban stannar för att lyssna verkar det avta. Säkert någon fläkt inne i tågtunneln bredvid. Portarna är större än han föreställt sig. Till hans förvåning har någon lyckats graffitibomba dem, även om det ser gammalt ut. Det går knappt att skönja något motiv i skymningsljuset. Esteban skalar av sig ryggsäcken och låter den falla bakom sig. Det klirrar av sprayburkar i säcken. Han tar fram en liten halogenlampa på ett pannband från sin jackficka och trär den över huvudet. Med lampan riktad mot högra porten ser han bara diffusa konturer. Vänstra porten likadant. Vänta. Rörde sig något på högra dörren? Han vänder ljuskäglan till höger igen. Inget. Hjärtat slår snabbare nu. Han lyfter en hand framför sig och ser hur den skakar i det skarpa ljuset. Handens skugga täcker nästan dörrarna, men Esteban får syn på ett textfragment längst upp, ovanför skuggan. Han tar upp sin mobil, använder en darrig tumme på displayen och sätter telefonen till örat. “Fuck”, säger han högt när han hör en telefonsvarare. Hans röst ekar förstorad mellan bergväggarna. Han anstränger sig för att låta cool. “Josef, du vet grejen jag skulle göra i kväll? Känner du till någon med taggen typ ‘ogne speranza’, O-G-N-E? Kan du kolla upp det och ringa mig? Det verkar vara någon old school-snubbe”. Esteban avslutar samtalet med svararen och stoppar mobilen i jeansfickan. Hur fan fick snubben upp sin graffitisignatur så högt upp? Dörrarna måste vara fem meter höga. Skitsamma. Dags för Esteban att sätta sin flagga på Stockholms graffitikarta.

Med skissen i en hand och en sprayburk i andra handen måttar han hur motivet ska få plats. Kulan i burken rasslar när han skakar burken, närmar sig porten och börjar spraya på ytan. Ingen färg fastnar på dörren. Vad är det här för skitfärg? Han sprayar lite på baksidan av skissen. Papperet blir genast blött av blå sprayfärg. Han riktar sprayburken mot dörren igen och håller in hårt mitt på sprutmunstycket en lång stund så att ett blått moln från munstycket täcker ytan. Inget. Inte en blå droppe fastnar. Estebans hårbotten kliar av svett trots kvällskylan. Han kastar burken och lägger handflatan på porten. Ytan känns skrovlig och varm. Nästan mjuk. Handen sjunker in. Nej. Metallen sjunker in i handen. Esteban får panik och tar spjärn med andra handen mot dörren för att komma loss. Nu är båda händerna en del av dörren. Det känns som tusentals små käftar äter upp händerna från andra sidan portarna. Han skriker besinningslöst utan att ens kunna formulera några ord. All förmåga att tänka rationellt är försvunnen och han tar spjärn igen - nu med foten. Gnagandet börjar genast, genom tårna och upp mot vristen. Nu är Esteban bara ett panikslaget djur med instinkter som skriker inom honom. Han sitter fast upp till armbågarna och han börjar tugga på en arm som en räv i en fälla. Det får bara dörren att komma närmare ansiktet. När dörren börjar smälta ihop med pannan och de uppspärrade ögonvitorna nästan snuddar den varma ytan tömmer Esteban allt sitt tarminnehåll och hans kropp kollapsar av skräck. I sensommarnatten hörs det frenetiska ljudet som från miljoner insekters ben.

Josef går längs rälsen i Estebans fotspår dagen efter. Förmodligen har Esteban kraschat hemma med avstängd mobil efter nattens episka räd, tänker Josef. Han ringer igen men stänger av innan standardmeddelandet i telefonsvararen börjar mala. Det ska vara en klippskreva här till höger någonstans. Där. Josef närmar sig portarna och känner en oväntad nervositet. Det är inte en klassisk graffitimålning. Färgerna är dova men vibrerar ändå av intensitet i solskenet. Motivet är diffust men ser ut som en malström av armar som griper efter en mörk gestalt i mitten. Är det verkligen Esteban som gjort det här? Det hör mer hemma på ett gammalt museum, tänker Josef. Han håller upp mobilen för att ta en bild av portarna. Han kommer på sig själv med att stirra in i malströmmen som suger in hans blick genom kameran. När armarna i motivet verkar svaja blinkar han till, tar bilden, vänder sig hastigt om och går mot Liljeholmen. På perrongen till tunnelbanetåget tar Josef fram mobilen igen och raderar bilden. Han blundar och tar ett steg.
