---
title: Själv publicera e-bok
layout: post
---
## Själv publicera e-bok
<img src="/images/desk.jpg" class="shadow img-center" />
För inte så länge sedan publicerade jag min roman [“Shivas tredje öga”](https://itunes.apple.com/se/book/shivas-tredje-oga/id989530003?mt=11&at=&ct=SV_se&ign-mpt=uo%3D6) som e-bok. Detta är en liten sammanfattning på åtta steg hur jag gjorde. Det var min första erfarenhet av att publicera e-böcker och det var inte lätt att hitta någon sammanhållen information om hur det går till.  Förhoppningsvis hjälper det någon som står i begrepp att hoppa ned i samma kaninhål. Det gäller framför allt dig som vill publicera en vanlig e-bok med enbart text, inte en bok med bilder i avancerad layout, fotobok eller liknande. 

Men kom ihåg: jag säger inte att det här är det rätta sättet. Jag vet inte om självpublicering passar dig eller hur du ska få en massa läsare. Nog med brasklappar.

### Steg 1 - Skriv boken
Börja inte tänka på publicering innan du har skrivit klart boken. Ändra alltid i originaltexten och ta sedan in ändringarna i e-boken. Annars är det svårt att hålla reda på vilken version som gäller om något blir knas. Det är en fördel om din text är helt oformatterad, utan sidbrytningar och radbrytningar (förutom kanske nytt stycke). Du måste ändå anpassa texten i e-boksverktyget sedan. Allvarligt, sluta läsa nu och skriv klart boken om du inte har gjort det.

### Steg 2 - Skapa framsidan
Jag är ingen mästare i marknadsföring, men jag tycker det verkar vettigt att göra en extra ansträngning vad gäller bokens omslag. Det är det enda du har för att kommunicera med möjliga läsare i listorna där du publicerar e-boken. Jag valde att starta en designtävling på [99designs.com](http://99designs.com/), vilket fungerade över förväntan. Jag kunde välja mellan ett stort antal designförslag och sedan gå vidare och förfina de som jag tyckte bäst om. Var tydlig från början vad du vill och ge mycket feedback för att styra designprocessen rätt. Tänk på att du bara behöver en bild till framsidan, inte ett helt bokomslag med rygg, fram- och baksida, såvida du inte ska publicera din bok på papper också.

### Steg 3 - Tilldela boken en identitet
De flesta distributörer kommer att be om din boks unika identitet, [ISBN](http://sv.wikipedia.org/wiki/ISBN). Du kan enkelt och gratis be om ett eller flera (ifall du planerar att publicera flera böcker) ISBN från [Kungliga Biblioteket här](http://www.kb.se/isbn-centralen/isbn/ansokan-forlag-utgivare/)

### Steg 4 - Välj verktyg
Om du vill nå så många läsare som möjligt på olika plattformar är det standardformatet [ePub](http://en.wikipedia.org/wiki/EPUB) som gäller för din e-bok. Ett undantag är Amazon Kindle som använder ett eget format. Om du vill nå en publik på den plattformen så har jag tyvärr inga tips. Formatet ePub passar för böcker med flödande text som anpassar sig efter olika skärmstorlekar. Apple uppmuntrar ofta till att använda deras verktyg iBook Author, men den stödjer inte ePub och passar bättre till att skapa bildintensiva böcker som du bara kan sälja i iTunes. Jag valde istället Apples verktyg Pages som kan exportera dokument till formatet ePub. Här gick jag på den första minan. Det gick jättebra att göra en e-bok i den senaste versionen av ePub, version 3. Det är den bästa versionen för att publicera i iTunes och Google Play. Det visade sig dock att ePub 3 inte stöds av de svenska biblioteken och jag blev tvungen att göra om e-boken från början i ett annat vertyg där man kan välja ePub 2. Det var inte lätt att hitta ett verktyg som stödjer den gamla versionen. Jag hittade till slut [Jutoh](http://www.jutoh.com/) som har ett ganska plottrigt gränssnitt och svårbegripliga inställningar, men som åtminstone stödjer ePub 2. Om man har siktet inställt på både de kommersiella aktörerna och biblioteken, är det förmodligen vettigt att välja ett verktyg som Jutoh på en gång. Annars skulle jag välja ett modernare och mer lättarbetat verktyg som Pages.

### Steg 5 - Skapa e-boken
Det finns en fördel med att hålla det enkelt. Ju mer du lägger till avancerad layout, ju mer kommer du att upptäcka att det kanske inte funkar på alla plattformar. Det finns mallar för e-böcker, men jag märkte att jag var tvungen att lägga ned mycket tid på att anpassa dem enligt mitt tycke, så jag började från början istället. Enkelt uttryckt skapar du boken så här:

1. Lägg omslagsbilden på första sidan

2. Lägg till en sidbrytning för copyrightsidan

3. Lägg till en sidbrytning för första kapitlet

4. Lägg till den flödande texten för kapitlet

5. Lägg till en sidbrytning för nästa kapitel

6. Upprepa steg 4 och 5 tills du är klar

Nu kan du gå igenom e-boken en miljard gånger och se till att texten flödar som du vill. Varje e-bok därute har sin stil vad gäller till exempel nytt stycke, indrag eller inte, och hur dialog delas upp. Du kan kolla upp e-böcker som du tycker om och se hur de har formatterat texten. När du är klar exporterar du resultatet till en ePub-fil. Kolla in din ePub-fil på så många typer av enheter som du har möjlighet till och notera det som inte ser bra ut. Ändra e-boken i ditt verktyg och verifiera igen på enheterna. Upprepa tills det ser bra ut.

### Steg 6 - Publicera e-boken
Innan du går vidare vill jag fråga en sak: Är du redo att ta på dig allt ansvar att se till att din e-bok säljer och blir läst? Du kommer inte att ha ett förlag som gör jobbet och som du kan skylla på när ingen köper din bok. Okej, ville bara kolla. Då fortsätter vi. När du väl har en färdig ePub-fil är det ganska lätt att publicera din e-bok. För att göra din bok tillgänglig för iOS/Mac kan du sälja e-boken på [iTunes](http://www.apple.com/itunes/working-itunes/sell-content/). Vill du att läsare på Android-enheter ska kunna köpa din e-bok, finns marknadsplatsen [Google Play](https://play.google.com/books/publish/u/0/). Det finns även tjänster som gör din e-bok tillgänglig för en rad försäljare av e-böcker och även bibliotek, till exempel [Elib](http://www2.elib.se/). De flesta e-boksförsäljare tar ett antal procent av försäljningen, från 10% till 30%. Jämför vad du får och bestäm dig för vilka du vill anlita. Jag valde iTunes, Google Play och Elib för att de inriktar sig på marknader jag känner till. Det är en öppen fråga vilket pris du ska sätta på din e-bok. Vissa använder priset för att slå sig in på topplistor och höjer sedan priset. Jag försökte hitta jämförbara böcker och lade mig på samma nivå.

### Steg 7 - Göra din e-plikt
Alla som publicerar elektroniskt material på svenska ska lämna en kopia av verket till Kungliga Biblioteket enligt lagen om pliktleverans av elektroniskt material. Detta gäller främst de som publicerar i sin yrkesutövning. Eftersom du nu är en seriös författare och ditt yrke är att skriva och publicera e-böcker, är det bara att göra din e-plikt. Inom tre månader efter publikationen tillgängliggjorts för allmänheten ska du leverera din pliktkopia till KB. [Läs mer och lämna din kopia här](http://www.kb.se/plikt/eplikt/). Det är gratis och du kan sedan njuta av tanken att ditt verk kommer att sparas i all evighet till gagn för framtida generationer.

### Steg 8 - Marknadsföra din e-bok
Nu hänger allt på dig. Om ingen känner till din e-bok, kommer ingen att köpa den. Jag har tyvärr inga generella tips att ge om detta. Varje författare och bok har sina egna förutsättningar för att nå sin publik. Sociala medier ska vara bra om man vill sprida sitt budskap, sägs det ;) Alla tjänster där du publicerar e-böcker ger dig möjlighet att se hur många som köper/lånar din e-bok, så att du kan följa upp på din marknadsföring. Nu lämnar jag dig så att du kan hoppa ned kaninhålet och hitta din egen väg till en framgångsrikt publicerad e-bok.

### Till sist
Okej, vad är min slutsats efter att ha publicerat min e-bok själv? Här är några tankar:

**Om man inte** lyckats fånga något förlags intresse, finns det alltid en möjlighet att själv publicera sitt verk som e-bok till en blygsam kostnad.

**De flesta tjänster** jag känner till där du kan publicera din e-bok, låter dig behålla rättigheterna till ditt verk.

**Det är svårt** för en självpublicerare att matcha de marknadsföringsmuskler som de stora förlagen har. Jag tror att förlagen kommer att gå samma väg som skivbolagen och bli marknadsföringsgiganter.

**Det var lättare** att själv skapa och publicera en e-bok än jag trodde. Om man jämför det med de ledtider (mäts i år) som finns hos de traditionella förlagen går det väldigt snabbt att publicera själv.

**Jag har ännu** inte hört talas om någon författare som gått från självpublicerare till toppsäljande stjärna. Det är förmodligen bara en tidsfråga. Kanske blir det du?

### Boken
Nå, vad var det då för bok som jag publicerade själv? Jo, den här:

[ ![Bokomslag](/images/shivas_cover.jpg "Shivas tredje öga") ](https://itunes.apple.com/se/book/shivas-tredje-oga/id989530003?mt=11&at=&ct=SV_se&ign-mpt=uo%3D6 "iTunes")

[ ![iTunes](/images/ibooks_se.jpg "Ladda ned från iTunes") ](https://itunes.apple.com/se/book/shivas-tredje-oga/id989530003?mt=11&at=&ct=SV_se&ign-mpt=uo%3D6 "iTunes")

[ ![Google Play](/images/google_play.png "Ladda ned från Google Play") ](https://play.google.com/store/books/details/Kenneth_Ocklund_Shivas_tredje_%C3%B6ga?id=APQ3CQAAQBAJ "Google Play")