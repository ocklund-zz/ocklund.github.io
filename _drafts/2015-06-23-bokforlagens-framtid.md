---
title: Bokförlagens framtid
layout: post
---
## Bokförlagens framtid
<img src="/images/old_book_cover.jpg" class="shadow img-center" />
I dagarna lanserar Bonnier [Type & Tell](https://www.typeandtell.se/), som är en tjänst för självpublicering av böcker. Vänta, ett företag med förlagsverksamhet vill hjälpa författare att publicera sig själva? Försöker de göra sig själva onödiga? Innan vi spekulerar om det kan vi försöka se den stora bilden.

Det här är förmodligen ett tecken i tiden på vad som håller på att hända i bokförlagsbranschen. Förra året passerade e-boksförsäljningen utlåningen på biblioteken<sub>1</sub> och försäljningen av digitala böcker under de första fyra månaderna i år var 35% högre än förra året<sub>2</sub>. Vi känner igen den här typen av siffror från tidningsbranschen där pappersdöden är ett faktum. De flesta nyhetstidningar har förstått vad klockan är slagen och gör allt för att finnas där läsarna är: i mobilen.

Eftersom utvecklingen verkar gå mot att allt ska gå att göra i mobilen, tycker jag att det är rimligt att anta att det även kommer att gälla böcker i allt större utsträckning. Kanske blir en pappersbok en lyxföreteelse i framtiden, precis som handskrivna brev på papper är  idag. Vad gäller nyhetskonsumtion, var det nog många som blev överraskade hur fort vanan att i lugn och ro läsa tidningen på morgonen förbyttes till korta uppdateringar i mobilen under hela dygnet. Man kan argumentera att böcker är en annan sak; en avkoppling som inte kan snuttifieras på samma sätt. Jag vill dock hävda att det är en vanesak, precis som morgontidningen var. Det praktiska i en e-bok kommer till slut att vinna, såvida det inte finns andra hinder på vägen, till exempel [omotiverat ojämna konkurrensvillkor](/2015/06/17/hog-moms-pa-e-bok.html).

De traditionella bokförlagen har hittills känt sig trygga i sin roll som grindvakt mellan författare och publik. De har pliktskyldigt gett ut en digital variant av sina författares verk och e-boksförsäljningen är fortfarande en blygsam del i deras totala omsättning. Försäljningen av e-böcker från Apple (iTunes) och Google (Google Play) tas inte ens upp i branschens rapporter om e-boksförsäljning. Jag kan tänka mig att samma typ av självförtroende rådde i styrelserummen på nyhetstidningarna när nyhetsbloggar började dyka upp på Nätet. Sedan dröjde det inte länge förrän tidningarna själva var tvungna att satsa på bloggar för att konkurrera med uppstickare i form av enskilda amatörskribenter.

Sett i ljuset av detta tycker jag att Bonniers nya tjänst är en logisk satsning. Man fångar in [den långa svansen](https://sv.wikipedia.org/wiki/Den_l%C3%A5nga_svansen) och slår mynt av självpublicerande författare som skulle ha använt nya konkurrerande tjänster istället. Samtidigt har man möjlighet att plocka russinen ur kakan om någon självpublicerad bok skulle lyfta. Det har förstås varit möjligt att ge ut sina egna böcker tidigare på papper, men det har ofta inneburit att du som författare köper en upplaga som du själv sedan får hitta på ett sätt att distribuera rent fysiskt. Kanske konka några exemplar till en bokhandel som du kan övertyga. E-boken innebär att du själv kan skapa en bok, lägga upp den till försäljning och behålla rättigheterna utan någon större kostnad. Inga stora osålda upplagor att konka runt eller som samlar damm i garderoben. Du kan läsa om hur jag gjorde här: [Själv publicera e-bok](/2015/06/12/sjalv-publicera-e-bok.html)

Jag tror att framtiden tillhör de bokförlag som inser att vi bara är i början av den digitala bokens utveckling. Ungefär i samma läge som musikbranschen var när digitala kopior av CD-skivor började säljas på iTunes. Ingen kunde då föreställa sig att de flesta inom kort skulle göra sig av med sin kära skivsamling och bara konsumera strömmande musik utan att äga den. Det finns mycket kvar att utforska kring e-böcker. Förutom de enkla sakerna som att göra boken rikare genom bilder och video, kan jag tänka mig andra sätt att konsumera e-böcker. Varför inte prenumerera på allt från en författare, kringmaterial runt en bokserie, kortromaner om bikaraktärer eller reseberättelser från research-arbete. Man skulle kunna prenumerera på kapitel i en bok efterhand som den skrivs. Varför ska läsarna vänta i flera år för att få läsa sin favoritförfattare? Boken skulle kunna anpassa sig till det sammanhang läsaren är i, till exempel att den kan slås om till talbok när läsaren inte har möjlighet att läsa - och sedan lika lätt byta tillbaka till läsläge. Ja, allt kanske inte håller, men jag bara spånar här för att visa på möjligheterna.

Den viktigaste funktionen för bokförlagen i framtiden när alla kan publicera sig själva med en knapptryckning, är dock att marknadsföra böckerna. Det var nog den största insikten som skivbolagen gjorde till slut när all musik blev tillgänglig överallt. Kan bokförlagen automatisera sin marknadsföringsexpertis till den stora massan med tjänster som Type & Tell, kan de fånga den långa svansen här också.

Men å andra sidan, vad vet jag? Jag är ju bara [en självpublicerande amatör](/2015/04/26/shivas-tredje-oga.html).

<sup>1</sup> [Enligt Svensk Bokhandel](http://www.svb.se/nyheter/f-rs-ljning-g-r-om-utl-ning)

<sup>2</sup> [Enligt Elib](http://www.elib.se)

